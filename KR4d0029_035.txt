# -*- mode: mandoku-view; -*-
#+TITLE: 端明集
#+DATE: 2015-08-24 23:50:58.247466
#+PROPERTY: ID KR4d0029
#+PROPERTY: BASEEDITION WYG    
#+PROPERTY: JUAN 卷三十五
<pb:KR4d0029_WYG_035-1a>¶
欽定四庫全書¶
　端明集巻三十五¶
　　　　　　　　　　　　　宋　蔡㐮　撰¶
　　茶録¶
　　　序¶
臣前因奏事伏䝉陛下諭臣先任福建轉運使日所¶
進上品龍茶最為精好臣退念草木之㣲首辱陛下知¶
鍳若處之得地則能盡其材昔陸羽茶經不第建安之¶
<pb:KR4d0029_WYG_035-1b>¶
品丁謂茶圖獨論採造之本至於烹試曾未有聞臣輙¶
條數事簡而易明勒成二篇名曰茶録伏惟清閒之¶
宴或賜觀采臣不勝惶懼榮幸之至謹叙¶
　　　上篇論茶¶
　　　　色¶
茶色貴白而餅茶多以珍膏油(去/聲)其面故有青黄紫¶
黒之異善别茶者正如相工之視人氣色也隐然察之¶
於内以肉理潤者為上既已末之黄白者受水昏重青白¶
<pb:KR4d0029_WYG_035-2a>¶
者受水鮮明故建安人鬪試以青白勝黄白¶
　　　　香¶
茶有真香而入貢者㣲以龍腦和膏欲助其香建安民¶
間試茶皆不入香恐奪其真若烹㸃之際又雜珍果香¶
草其奪益甚正當不用¶
　　　　味¶
茶味主於甘滑唯北苑鳯凰山連屬諸焙所産者味佳¶
隔溪諸山雖及時加意製作色味皆重莫能及也又¶
<pb:KR4d0029_WYG_035-2b>¶
有水泉不甘能損茶味前世之論水品者以此¶
　　　　藏茶¶
茶宜蒻葉而畏香藥喜温燥而忌濕冷故收藏之家以¶
蒻葉封裹入焙中兩三日一次用火常如人體温温以禦¶
濕潤若火多則茶焦不可食¶
　　　　　炙茶¶
茶或經年則香色味皆陳於浄噐中以沸湯漬之刮¶
去膏油壹兩重乃止以鈐箝之㣲火炙乾然後碎碾若¶
<pb:KR4d0029_WYG_035-3a>¶
當年新茶則不用此説¶
　　　　碾茶¶
碾茶先以浄紙宻裹椎碎然後熟碾其大要旋碾則¶
色白或經宿則色已昏矣¶
　　　　羅茶¶
羅細則茶浮粗則水浮¶
　　　　候湯¶
候湯最難未熟則沬浮過熟則茶沈前世謂之蟹¶
<pb:KR4d0029_WYG_035-3b>¶
眼者過熟湯也况瓶中煮之不可辨故曰候湯最難¶
　　　　熁盞¶
凡欲㸃茶先湏熁盞令熱冷則茶不浮¶
　　　　㸃茶¶
茶少湯多則雲脚散湯少茶多則粥面聚(建人謂之/雲脚粥面)¶
鈔茶一錢匕先煮湯調令極勻又添注之環回擊拂¶
湯上盞可四分則止眡其面色鮮明着盞無水痕為絶¶
佳建安鬪試以水痕先退者為負耐乆者為勝故較勝負¶
<pb:KR4d0029_WYG_035-4a>¶
之説曰相去一水兩水¶
　　　下篇論茶器¶
　　　　茶焙¶
茶焙編竹為之裹以蒻葉蓋其上以收火也隔其中以¶
有容也納火其下去葉尺許常温温然所以養茶色¶
香味也¶
　　　　茶籠¶
茶不入焙者宜宻封裹以蒻籠盛之置髙處不近濕¶
<pb:KR4d0029_WYG_035-4b>¶
氣¶
　　　　砧椎¶
砧椎蓋以碎茶砧以木為之椎或金或鐵取於便用¶
　　　　茶鈐¶
茶鈐屈金鐵為之用以炙茶¶
　　　　茶碾¶
茶碾以銀或鐵為之黄金性柔銅及鍮石皆能生鉎(音/星)¶
不入用¶
<pb:KR4d0029_WYG_035-5a>¶
　　　　茶羅¶
茶羅以絶細為佳羅底用蜀東川鵝溪畫絹之宻者投¶
湯中揉洗以羃之¶
　　　　茶盞¶
茶色白宜黒盞建安所造者紺黒紋如兎毫其坯㣲¶
厚熁之乆熱難冷最為要用出他處者或薄或色紫¶
不及也其青白盞鬪試家自不用¶
　　　　茶匙¶
<pb:KR4d0029_WYG_035-5b>¶
茶匙要重擊拂有力黄金為上人間以銀鐵為之竹¶
者輕建茶不取¶
　　　　湯瓶¶
瓶要小者易候湯又㸃茶注湯有凖黄金為上人間以¶
銀鐵或甆石為之¶
　　　　後序¶
臣皇祐中脩起居注奏事仁宗皇帝屢承天問以建安¶
貢茶并所以試茶之狀臣謂論茶雖禁中語無事於宻¶
<pb:KR4d0029_WYG_035-6a>¶
造茶録二篇上進後知福州為掌書記竊去藏稿不復¶
能記知懐安縣樊紀購得之遂以刊勒行於好事者然¶
多舛謬臣追念先帝顧遇之恩攬本流涕輙加正定¶
書之以石得永其傳治平元年伍月二十六日三司使給¶
事中臣蔡某謹記¶
　　　荔枝譜¶
　　　　第一¶
荔枝之於天下唯閩粤南粤巴蜀有之漢初南粤王尉¶
<pb:KR4d0029_WYG_035-6b>¶
佗以之備方物於是始通中國司馬相如賦上林云荅遝¶
離支蓋夸言之無有是也東京交趾七郡貢生荔支¶
十里一置五里一候晝夜奔騰有毒蟲猛獸之害臨¶
武長唐羌上書言狀和帝詔太官省之魏文帝有西域¶
蒲萄之比世譏其謬論豈當時南北斷隔所擬出於¶
傳聞耶唐天寳中妃子尤愛嗜涪州歲命驛致時之¶
詞人多所稱詠張九齡賦之以託意白居易刺忠州既¶
形於詩又圗而序之雖彷彿顔色而甘滋之勝莫能著¶
<pb:KR4d0029_WYG_035-7a>¶
也洛陽取於嶺南長安来於巴蜀雖曰鮮獻而傳置之¶
速腐爛之餘色香味之存者亾㡬矣是生荔枝中國¶
未始見之也九齡居易雖見新實騐今之廣南州郡與¶
夔梓之間所出大率早熟肌肉薄而味甘酸其精好者¶
僅比東閩之下等是二人者亦未始遇夫真荔支者也¶
閩中唯四郡有之福州最多而興化軍最為竒特泉漳¶
時亦知名列品雖髙而寂寥無紀將尤異之物昔所未¶
有乎蓋亦有之而未始遇乎人也予家莆陽再臨泉福¶
<pb:KR4d0029_WYG_035-7b>¶
二郡十年往還道由鄉國毎得其尤者命工寫生稡集¶
既多因而題目以為倡始夫以一木之實生於海濱岩險¶
之逺而能名徹上京外被夷狄重於當世是亦有足貴¶
者其於果品卓然第一然性畏髙寒不堪移植而又¶
道里遼逺曾不得班於盧橘江橙之右少發光采此¶
其所以為之嘆息而不可不述也¶
　　　　第二¶
興化軍風俗園池勝處唯種荔枝當其熟時雖有他¶
<pb:KR4d0029_WYG_035-8a>¶
果不復見省尤重陳紫富室大家歲或不嘗雖别品¶
千計不為滿意陳氏欲採摘必先閉戸隔墻入錢度¶
(音/鐸)錢與之得者自以為幸不敢較其直之多少也今列¶
陳紫之所長以例衆品其樹晩熟其實廣上而圎下¶
大可徑寸有五分香氣清逺色澤鮮紫殻薄而平瓤¶
厚而瑩膜如桃花紅核似丁香母剥之凝如水精食之¶
消如綘雪其味之至不可得而狀也荔枝以甘為味雖百¶
千樹莫有同者過甘與淡失味之中唯有陳紫之於色¶
<pb:KR4d0029_WYG_035-8b>¶
香味自拔其類此所以為天下第一也凡荔枝膜形色¶
一有類陳紫則已為中品若夫厚皮尖刺肌理黄色¶
附核而赤食之有查食已而澁雖無酢味自亦下等¶
矣¶
　　　第三¶
福州種植最多延施原野洪塘水西尤其盛處一家之¶
有至於萬株城中越山當州署之北鬱為林麓暑雨¶
初霽晩日照曜絳嚢翠葉鮮明蔽映數里之間焜¶
<pb:KR4d0029_WYG_035-9a>¶
如星火非名畫之可得而精思之可述觀覧之勝無與¶
為比初著花時商人計林斷之以立劵若後豐寡商¶
人知之不計美惡悉為紅鹽(去/聲)者水浮陸轉以入京師¶
外至北戎西夏其東南舟行新浮日本琉球大食之屬¶
莫不愛好重利以酬之故商人販益廣而鄉人種益多¶
一歲之出不知㡬千萬億而鄉人得飫食者蓋鮮矣¶
以其斷林鬻之也品目至衆唯江家綠為州之第一¶
　　　第四¶
<pb:KR4d0029_WYG_035-9b>¶
荔支食之有益於人列仙傳稱有食其華實為荔支¶
仙人本草亦列其功葛洪云蠲渴補髓所以唐羌䟽曰¶
未必延年益夀蓋云雖有其傳豈果能哉亦諫止之¶
詞也或以其性熱人有曰噉千顆未嘗為疾即少覺¶
熱以蜜漿解之其木堅理難老今有三百歲者枝葉¶
繁茂生結不息此亦其騐也¶
　　　第五¶
初種畏寒方五七年深冬覆之以䕶霜霰福州之西三¶
<pb:KR4d0029_WYG_035-10a>¶
舍曰水口地少加寒巳不可植大略其花春生&KR0609;&KR0609;然¶
白色其實多少在風雨時與不時也有歲間生者謂¶
之歇枝有仍歲生者半生半歇也春花之際旁生新¶
葉其色紅白六七月時色巳變緑此明年開花者也¶
今年實者明年歇枝也最忌麝香或遇之花實盡¶
落其熟未經採摘蟲鳥皆不敢近或已取之蝙蝠蜂¶
蟻争来蠧食園家有名樹旁植四柱小樓夜棲其¶
上以警盜者又破竹五七尺揺之答答然以逼蝙蝠之屬¶
<pb:KR4d0029_WYG_035-10b>¶
　　　第六¶
紅鹽(去/聲)之法民間以鹽梅滷浸佛桑花為紅漿投荔支¶
漬之暴乾色紅味甘酸可三四年不蟲(去/聲)脩貢與商¶
人皆便之然絶無正味白晒者正爾烈日乾之以核堅¶
為止畜之甕中宻封百日謂之出汗去(上/聲)汗耐乆不然¶
踰歲壊矣福州舊貢紅鹽蜜煎二種慶厯初太官問¶
歲進之狀知州事沈邈以道逺不可致減紅鹽之數而¶
増白晒者兼令漳泉二郡亦均貢焉蜜煎剥生荔支笮¶
<pb:KR4d0029_WYG_035-11a>¶
出其漿然後蜜煮之余前知福州用晒及半乾者為煎¶
色黄白而味美可愛其費荔支減常歲十之六七然¶
修貢者皆取於民後之主吏利其多取以責賂晒煎之¶
法不可行矣¶
　　　第七(陳紫巳下十二品有等次/虎皮已下二十品無等次)¶
陳紫因治居第平窊坎而樹之或云厥土肥沃之致今¶
傳其種子者皆擇善壌終莫能及是亦賦生之異也¶
江緑大較類陳紫而差大獨香薄而味少淡故以次之¶
<pb:KR4d0029_WYG_035-11b>¶
其樹已賣葉氏而民間猶以為江家緑云¶
方家紅可徑二寸色味俱美言荔枝之大者莫之敢擬¶
歲生一二百顆人罕得之方氏子名蓁今為大理寺丞¶
游家紫出名十年種自陳紫實大過之¶
小陳紫其樹去陳紫數十歩初一家并種之及其成也¶
差小又時有&KR2510;核者因而得名其家别居二紫亦分屬¶
東西陳焉¶
宋公荔枝樹極髙大實如陳紫而小甘美無異或云陳¶
<pb:KR4d0029_WYG_035-12a>¶
紫種出宋氏世傳其樹已三百歲舊屬王氏黄巢兵過¶
欲斧薪之王氏媪抱樹號泣求與樹偕死賊憐之不伐¶
宋公名諴公者老人之稱年餘八十子孫皆仕宦¶
藍家紅泉州為第一藍氏兄弟圭為太常博士丞為¶
尚書都官員外郎¶
周家紅獨立興化軍三十年後生益竒聲名乃損然¶
亦不失為上等¶
何家紅出漳州何氏世為牙校嘗有郡將全樹買之樹¶
<pb:KR4d0029_WYG_035-12b>¶
在舍後將熟其子日領卒數十人穿其堂房乃至樹所¶
其来無時舉家伏藏欲即伐去而不忍今猶存焉¶
法石白出泉州法石院色青白其大次於藍家紅緑核頗¶
類江緑色丹而小荔支皆紫核此以緑見異出福州¶
圎丁香丁香荔支皆旁(去/聲)蒂大而下鋭此種體圎與味¶
皆勝¶
虎皮者紅色絶大繞腹有青紋正類虎斑常於福州東¶
山大乗寺見之不知其出處¶
<pb:KR4d0029_WYG_035-13a>¶
牛心者以狀言之長二寸餘皮厚肉澁福州唯有一株毎¶
歲貢乾荔支皆調於民主吏常以牛心為凖民倍值購¶
之以輸予嘗黜而不用¶
玳琄紅荔支上有黒㸃踈宻如玳瑁斑福州城東有之¶
硫黄顔色正黄而刺㣲紅亦小荔支以色名之也¶
朱杮色如柿紅而扁大亦云朴柿出福州¶
蒲桃荔支穂生一朶至一二百顆將熟多破裂凡荔支¶
毎顆一梗長三五寸附於枝此等附枝而生樂天所謂¶
<pb:KR4d0029_WYG_035-13b>¶
朶如蒲桃者正謂是也其品殊下¶
蚶殻者殻為深渠如瓦屋焉¶
龍牙者荔支之變怪者其殻紅可長三四寸彎曲如¶
爪牙而無瓤核全樹忽變非常有也興化軍轉運司¶
㕔事之西嘗見之¶
水荔枝漿多而淡食之蠲渴荔枝宜依山或平陸有近¶
水田者清泉流溉其味遂爾出興化軍¶
蜜荔支純甘如蜜是謂過甘失味之中¶
<pb:KR4d0029_WYG_035-14a>¶
丁香荔支核如小丁香樹病或有之亦謂之&KR2510;核皆小實¶
也¶
大丁香出福州天慶觀厚殻紫色瓤多而味㣲澁¶
雙髻小荔支每朶數十皆並蒂雙頭因以目之¶
真珠剖之純瓤圎白如珠荔支之小者止於此¶
十八娘荔枝色深紅而細長時人以少女比之俚傳閩王王¶
氏有女第十八好噉此品因而得名其家在城東報國院¶
冡旁猶有此樹云¶
<pb:KR4d0029_WYG_035-14b>¶
將軍荔支五代間為此官者種之後人以其官號其¶
樹而失其姓名之傳出福州¶
釵頭顆紅而小可間婦人女子簮翹之側故特貴之¶
粉紅者荔支多深紅而色淺者為異謂如傳朱粉之¶
飾故曰粉紅¶
中元紅荔枝將絶纔熟以晩重於時予嘗七月二十四¶
日得之¶
火山本出廣南四月熟味甘酸而肉薄穗生梗如枇杷¶
<pb:KR4d0029_WYG_035-15a>¶
閩中近亦有之(山在/梧州)¶
右三十二品言姓氏尤其著者也言州郡記其所出¶
也不言姓氏州郡四郡或皆有也嘉祐四年歲次巳亥¶
秋八月二十日蒲陽蔡某述¶
　¶
　¶
　¶
　¶
<pb:KR4d0029_WYG_035-15b>¶
　¶
　¶
　¶
　¶
　¶
　¶
　¶
　端明集巻三十五¶
